# Često postavljana pitanja

Ova pitanja su vezana za Kurs "Praktično Programiranje", koji prati dokumentaciju na: https://github.com/nebojsac/prakticno-programiranje

* Koliko traje kurs i koliko ima časova?

> Kurs se sastoji od 12 časova od oko 90 minuta. Časovi se održavaju jednom nedeljno, najčešće četvrtkom u 18h, ali se
to ponekad pomeri. Nakon svakog časa dobijaju se domaći zadaci vezani za pređenu materiju, koje trebate rešiti do sledećeg
časa. Naravno možete uvek da me kontaktirate u toku nedelje u vezi nejasnoća i domaćeg, samo što ne garantujem instant
odgovor van konsultacija ili časa.

* Šta ako ne mogu da prisustvujem određenom času?

> Dan-dva nakon svakog časa ću Vam poslati link ka video snimku časa.

* Zašto tako malo časova? Nije li to sporo?

> Kurs predstavlja same osnove rada u PHP-u, kao i upoznavanje sa osnovnim konceptima programiranja. Mimo časova, još
toliko vremena ćete ulagati u domaći, a u slučaju da želite brže da napredujete, definitivno trebate i više vremena ulagati.
Programiranje je po prirodi posao u kojem se konstantno uči, i moraćete se naviknuti na puno samostalnog učenja, kako pre
posla, tako i tokom. Ja sam tu da Vam pomognem da počnete.

* Koje teme ćemo preći na kursu?

> Neke od tema su: rad sa promenljivama, if/else grananje, for/foreach/while petlje, nizovi i napredni rad sa njima, rad
sa stringovima, rad sa funkcijama, rad preko FTP-a, slanje podataka preko POST i GET metoda, snalaženje u PHP dokumentaciji.

* Zašto bih upisao ovaj kurs, a ne neki besplatni online kurs?

> Ovaj kurs sam stvorio zbog frustracije koje su mi online kursevi napravili. Ljudi su me stalno pitali gde da počnu sa
učenjem programiranja, i ja bi ih uvek usmeravao na online kurseva, poput CodeAcademy. Nakon što ljudi završe CodeAcademy
kurs, ne znaju ni kako da pronađu prvi posao, ni šta bi mogli raditi, pa ponekad ni kako da na svom računaru(a ne kroz
browser) pišu i pokreću code. Sem toga, kao deo kursa ćete imati mene na raspolaganju, da neke stvari objasnim i na više
načina ako treba, kao i da Vam pregledam i komentarišem domaće zadatke. 

* Da li mi je potrebno neko predznanje u programiranju?

> Ne. Kurs je zamišljen kao nulta tačka za učenje programiranja. Pomoći ću Vam da namestite radno okruženje na svom računaru,
i do kraja kursa ćete znati postavljati vaš code na internet(preko FTP-a).

* Da li mi je potrebno znanje engleskog?

> Iako nije obavezno za ovaj kurs jer je nastava na srpskom, moram Vam odmah reći da nećete daleko stići u bilo kojem IT poslu bez,
makar prosečnog, znanja engleskog jezika.

* Koliko predznanje rada na računaru mi je potrebno?

> Ako znate da instalirate programe preuzete sa interneta, koristite Google, email i chat, onda znate dovoljno za početak.

* Da li se posle ovog kursa dobije neki važeći sertifikat?

> Na kraju kursa radite veći projekat kao poslednji domaći, nakon čega dobijate sertifikat da ste kurs položili. Taj
sertifikat nema nikakvu legalnu težinu. Ali to je i priroda programiranja - niko Vas neće pitati za papir. Poslodavca
isključivo zanima šta znate da uradite.

* A šta ja mogu posle sa tim znanjem? Da li se mogu zaposliti odmah?

> Nakon kursa ćete znati praviti osnovne izmene na manjim sajtovima i PHP skriptama, ali nećete moći da se zaposlite u
nekoj firmi odmah nakon kursa. On služi kao odskočna daska i uvod u PHP programiranje, kao i usmerivanje za dalje učenje.
~30h učenja programiranja je tek zagrebavanje površine, ali ću vam dati potrebne informacije za dalje učenje.

* Da li moram biti talentovan za programiranje da bih se time bavio?

> Ne. Svako može da nauči programirati, to nije struka rezervisana za talentovane. Lakše će Vam biti ako Vam sviđa programiranje
ili bar rešavanje problema generalno. Potrebno je da budete spremni da konstantno učite, i da budete sposobni da se motivišete
da učite.

* Imam još neko pitanje, gde mogu da ga pošaljem?

> Možete mi pisati na profil na društvenim mrežama(gde ste verovatno i čuli za kurs). Moje profile možete pronaći ovde: http://nickcinger.com.
Ovu sekciju ću proširivati kako budem dobijao još pitanja.